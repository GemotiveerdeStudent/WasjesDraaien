# WasjesDraaien
Hier draaien wij wel wat voor!

Aanleiding
Veel mensen zijn in het kader van
verduurzaming aan het meten hoeveel
energie ze verbruiken. Vaak gebeurt dit
met behulp van het uitlezen van de
elektriciteit- en gasmeter. Daarnaast
kan met behulp van een smart plug het
verbruik van specifieke apparaten
gemeten worden. Hierbij wordt meestal
gestreefd naar live weergave van het
verbruik.
De oplossingen zijn meestal ofwel duur
ofwel vergen veel technische kennis om
alle eindjes aan elkaar te knopen om de rapportage te krijgen die je wenst. In plaats van
bewustwording van energieverbruik op bovenstaande manier te bewerkstelligen, kan
afgevraagd worden of dit niet goedkoper en efficiënter kan. Is het wel noodzakelijk om
realtime verbruik te meten? Het is evident dat als je de wasdroger aanzet, deze
inderdaad energie verbruikt. Dat zou je kunnen zien in een overzicht, maar je weet het
ook. Je hebt immers juist de wasdroger aangezet.
Een andere oplossingsrichting is het uitlezen van de energiemeter op afstand, zoals de
energieleverancier dit doet in combinatie met een verbruik database.
Om een energiemeter op afstand uit te lezen moet je nogal wat stappen ondernemen. Zo
moet je een “Overige Diensten Aanbieder” (ODA) worden als marktpartij met een aantal
certificeringsstappen en andere hordes die genomen moeten worden. Hier is meer over
te vinden op https://www.edsn.nl/marktpartijen/ en https://www.partnersinenergie.nl.
Een voorbeeld van een bestaande dienst is bijvoorbeeld https://umeter.nl. Het uitlezen
van de meter is voor deze opdracht uit scope.
Naast het verzamelen van deze meterstanden, zouden gegevens opgehaald kunnen
worden uit een verbruiksdatabase. De gedachte is dat ieder apparaat (bv Miele
wasmachine type W1) voor een bepaald doel (katoenwas 60 graden ) dezelfde
hoeveelheid stroom verbruikt (1,6 KwH). Dat hoef je niet te meten, dat kun je weten.
Doelstelling
Het doel van deze opdracht is deze verbruiksdatabase te maken en te publiceren. Deze
database kan worden gemaakt in de vorm van een web applicatie waarbij nagedacht
dient te worden over hoe gebruikers gestimuleerd worden om gegevens die ze weten
(handleiding) of meten (smart plug) uploaden in de database. Hier zou een gamification
element in kunnen zitten. Als voorbeeld kan gekeken worden naar
https://www.beatthemicrobead.org, deze app stimuleert mensen succesvol
ingrediëntenlijsten van cosmetica te uploaden, waarmee dus een gigantische database
wordt aangelegd over welke cosmetica er is en welke ingrediënten er gebruikt worden.
Verbruiksgegevens van alle soorten huishoudelijke apparatuur moeten kunnen worden
opgenomen in de database. Hierbij dient rekening ermee gehouden te worden dat een
apparaat “programma’s” of “standen” heeft. Een diepvries kan bijvoorbeeld op -18
graden staan, maar ook op -20. En een vaatwasser heeft een ECO programma en een
programma voor halve belading, etc.
Aan de andere kant moet de gebruiker de mogelijkheid hebben zijn gebruikte apparatuur
te selecteren, waardoor de applicatie aan kan geven wat het verwachte gebruik is. Zo
kunnen grootverbruikers geïdentificeerd worden.
In de toekomst maakt deze applicatie deel uit van een platform. Om die reden is het van
belang dat er een API is om de database te raadplegen. In dit platform zou je je
energieverbruik van je meter kunnen aflezen, de gerealiseerde opbrengst van je
zonnepanelen, de verwachte stroomopbrengst van je zonnepanelen op basis van het
weerbericht (zonuren), de (uur)tarieven van je dynamische energieleverancier, etc. Dit
systeem zou dan advies kunnen uitbrengen over bijvoorbeeld het beste moment om je
wasmachine morgen aan te zetten en op die manier dus te zorgen dat je zo duurzaam
mogelijk bezig bent. En dat allemaal zonder extra apparatuur in huis!
Referenties
▪ https://www.beatthemicrobead.org
▪ https://www.edsn.nl/marktpartijen/
▪ https://www.partnersinenergie.nl
▪ https://umeter.nl

